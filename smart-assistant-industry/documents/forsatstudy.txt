# دستورالعمل اجرایی فرصت مطالعاتی اعضای هیأت علمی در جامعه و صنعت

## مقدمه
به منظور برقراری ارتباط مستمر و موثر میان دانشگاه با بخش‌های مختلف جامعه و صنعت و همچنین عملیاتی نمودن یافته‌های اعضای هیأت علمی و آشنایی آنان با نیازهای واقعی جامعه و صنعت، و در راستای اجرای "شیوه‌نامه وزارتی فرصت مطالعاتی اعضاء هیأت علمی دانشگاه‌ها و مؤسسات پژوهشی در جامعه و صنعت"، موضوع ابلاغیه مورخ 17/06/1397 وزیر محترم علوم، تحقیقات و فناوری و به استناد نامه شماره 331215/و مورخ 22/12/1397 مقام وزارت مبنی بر تدوین سازوکار اجرایی مناسب، دستورالعمل اجرایی استفاده از شیوه‌نامه مذکور به شرح زیر تدوین و بازنگری می‌گردد.

## ماده 1- تعاریف
- **دانشگاه:** دانشگاه فردوسی مشهد
- **معاونت:** معاونت پژوهش و فناوری دانشگاه
- **مدیریت:** مدیریت ارتباط با صنعت و جامعه دانشگاه
- **هیأت علمی:** اعضاء هیأت علمی تمام وقت شاغل (پیمانی / رسمی آزمایشی) دانشگاه
- **سازمان (واحد عملیاتی):** بنگاه‌ها، شرکت‌ها و یا سازمان‌های فرهنگی، صنعتی، خدماتی، اقتصادی و تولیدی دولتی و یا غیردولتی فعال در بخش‌های آموزشی، تربیتی، اقتصادی، اجتماعی، صنعتی، تجاری و پژوهشی داخل کشور
- **فرصت مطالعاتی:** حضور عضو هیأت علمی برای مدتی معین در سازمان به منظور انجام پژوهش و مطالعه
- **شیوه‌نامه:** "شیوه‌نامه فرصت مطالعاتی اعضای هیأت علمی دانشگاه‌ها و مؤسسات پژوهشی در جامعه و صنعت" مصوب 17/06/1397 وزارت عتف
- **کارگروه:** کارگروه فرصت مطالعاتی در جامعه و صنعت که متشکل از معاون پژوهش و فناوری دانشگاه (رئیس کارگروه)، مدیر ارتباط با صنعت و جامعه دانشگاه (دبیر کارگروه)، معاون آموزشی دانشگاه (یا نماینده وی)، معاون مدیر پژوهشی دانشگاه، یک نفر صاحب نظر به انتخاب معاونت پژوهش و فناوری دانشگاه، مدیر گروه ذیربط (بنا به ضرورت)، رئیس گروه توسعه بازار و انتقال فناوری و کارشناس مرتبط می‌باشد
- **طرح جایگزین (فرصت مطالعاتی):** در مواردی که عضو هیأت علمی از تجربه کافی در جامعه و صنعت برخوردار است و یا در رشته هایی که امکان فرصت مطالعاتی فراهم نباشد، می‌تواند از شرایط مشابهی که به تائید کارگروه می‌رسد، بهره‌مند گردد

## ماده 2- شرایط و الزامات هیأت علمی متقاضی
1-2- رشته و تخصص عضو هیأت علمی با فعالیت‌های سازمان و نیازهای آن مرتبط باشد و عضو هیات علمی در دوره فرصت مطالعاتی مجاز به اشتغال در سازمان‌های دیگر نیست.

2-2- عضو هیأت علمی متقاضی در دو سال گذشته رکود علمی نداشته باشد و حداقل یک پایه ترفیع گرفته باشد. برای فرصت مطالعاتی اختیاری، متقاضی باید دانشیار یا استاد تمام باشد و ضمنا مدت آن حداکثر سه ماه تمام‌وقت یا شش ماه پاره‌وقت می‌باشد.

3-2- برای استفاده مجدد از فرصت مطالعاتی (به جز فرصت‌های مطالعاتی الزامی)، می‌بایست حداقل 5 برابر زمان فرصت مطالعاتی قبلی از اتمام آن دوره گذشته باشد.

**تبصره 1:** حداکثر زمان تمدید فرصت مطالعاتی، تمام وقت سه ماه و پاره وقت شش ماه می باشد.

4-2- به ازای هر ماه حضور تمام وقت (2 ماه پاره وقت) در سازمان، معادل یک امتیاز علمی- اجرایی منظور می‌گردد.

**تبصره 2:** در صورت ارائه دستاوردهای نوآورانه اصیل و ویژه در گزارش علمی نهایی جامع، طبق روال ارزیابی گزارش طرح در حوزه مدیریت به تشخیص ارزیابان تا دو امتیاز پژوهش و فناوری مطابق امتیازات فعالیت‌های اثرگذار اجتماعی تعلق می‌گیرد.

5-2- عضو هیأت علمی در دوره فرصت مطالعاتی تمام وقت، به تشخیص کارگروه می‌تواند فقط یک درس به شرط ارائه در ساعت غیر اداری دانشگاه تدریس نماید.

6-2- عضو هیأت علمی، موظف است علاوه به اعلام برنامه حضور خود در سازمان (واحد عملیاتی) گزارش پیشرفت برنامه مطالعاتی خود را هر ماه به مدیر گروه ارائه نماید.

7-2- عضو هیأت علمی پیمانی متقاضی استفاده از فرصت مطالعاتی در دو سال اول استخدام، فرصت مطالعاتی خود را می‌تواند در سه ماهه تابستان بگذراند.

8-2- در صورتیکه بخشی از دوره فرصت مطالعاتی در تابستان باشد، مدت ماموریت تابستانی از مرخصی تابستان کسر می‌گردد.

9-2- عضو هیأت علمی در مدت زمان دوره فرصت مطالعاتی تمام وقت نمی‌تواند مسئولیت اجرایی در دانشگاه داشته باشد.

10-2- عضو هیأت علمی موظف است در طول دوره فرصت مطالعاتی به صورت تمام وقت (5 روز در هفته) یا پاره وقت (حداقل 2 روز در هفته) در سازمان حضور یابد.

**تبصره 3:** تمام وقت یا پاره وقت بودن دوره فرصت مطالعاتی به درخواست متقاضی و تشخیص کارگروه می‌باشد.

**تبصره 4:** حکم هر فرصت مطالعاتی فقط یکبار صادر می‌شود و قابل تغییر نمی‌باشد.

11-2- در صورت تمایل عضو هیات علمی به تمدید دوره فرصت مطالعاتی می‌بایست فرآیند اجرایی این دستورالعمل مجدد انجام شود.

12-2- تشخیص سازمان (واحد عملیاتی) واجد شرایط، بر عهده کارگروه می‌باشد.

13-2- با توجه به ماهیت فعالیت تعریف شده، دستاوردهای مورد انتظار فرصت مطالعاتی طبق توافق‌نامه متقاضی و مدیریت تعیین می‌شود.

14-2- ارزیابی عملکرد، دستاوردها و تایید نهایی فرصت مطالعاتی توسط مدیریت انجام می‌شود.

## ماده 3- مراحل ارائه درخواست و شرایط اجرای دوره فرصت مطالعاتی

### 3-1- دوره فرصت مطالعاتی در جامعه و صنعت
1-1-3- عضو هیأت علمی تقاضای خود را با پر کردن کاربرگ درخواست فرصت مطالعاتی در جامعه و صنعت به همراه نامه پذیرش سازمان (واحد عملیاتی)، برنامه مطالعاتی (کاری و پژوهشی) و تفاهم نامه/قرارداد امضا شده به مدیر گروه ارائه می‌نماید.

**تبصره 7:** افراد متقاضی فرصت مطالعاتی باید حداقل سه ماه قبل از شروع دوره فرصت مطالعاتی، نسبت به تکمیل کاربرگ و ارسال آن به گروه اقدام نمایند.

**تبصره 8:** شروع و پایان فرصت مطالعاتی باید به گونه‌ای برنامه‌ریزی گردد که خللی در وظایف آموزشی و پژوهشی به وجود نیاید.

**تبصره 9:** استفاده از مرخصی در زمان فرصت مطالعاتی، به مدت این دوره اضافه خواهد کرد.

2-1-3- درخواست در گروه به لحاظ وضعیت آموزشی و پژوهشی عضو هیأت علمی و مرتبط بودن تخصص عضو هیأت علمی با فعالیت‌های سازمان پذیرنده مورد بررسی قرار می‌گیرد.

3-1-3- در صورت تائید درخواست عضو هیأت علمی توسط رئیس دانشکده و عدم رکود علمی در دو سال گذشته، درخواست به دبیرخانه جذب دانشگاه ارسال می‌شود.

4-1-3- درخواست تایید شده توسط دبیرخانه جذب دانشگاه، جهت بررسی تخصصی به معاونت ارسال می‌شود.

5-1-3- در صورت تائید درخواست توسط کارگروه، مدیریت نسبت به انعقاد قرارداد یا تفاهم‌نامه پژوهشی با سازمان اقدام می‌نماید.

6-1-3- موضوع تقاضا در کارگروه مطرح و تصمیم گیری می‌گردد.

7-1-3- پس از تصویب هیات رئیسه دانشگاه، حکم ماموریت هیات علمی توسط مدیریت منابع انسانی و ساختار سازمانی صادر می‌شود.

**تبصره 10:** کلیه طرح‌های برون دانشگاهی که در طول دوره فرصت مطالعاتی تعریف و اجرا می‌گردد، مشمول "دستورالعمل امتیازدهی به فعالیت‌های ارتباط با صنعت و جامعه اعضای هیات علمی (طرح‌های برون دانشگاهی)" می‌گردد.

8-1-3- در پایان دوره فرصت مطالعاتی، شروع به کار عضو هیاتی علمی توسط دانشکده جهت صدور حکم انتصاب اعلام می‌گردد.

9-1-3- در پایان دوره فرصت مطالعاتی، ارائه موارد زیر به گروه الزامی است:
- تائیدیه انجام دوره فرصت مطالعاتی از سازمان (واحد عملیاتی)
- گزارش نهائی فرصت مطالعاتی به همراه راهکارها، پیشنهادهای اصلاحی برای بهبود امور و موضوعات پژوهشی مرتبط به سازمان
- تکمیل کاربرگ دستاوردهای فرصت مطالعاتی
- شرح فعالیت‌های صورت گرفته در دوره درقالب فیلم ویدئویی حداکثر 5 دقیقه‌ای
- تشریح دستاوردهای دوره در سطح دانشکده در صورت تشخیص معاونت پژوهش و فناوری

10-1-3- پس از تائید گزارش نهائی فرصت مطالعاتی توسط گروه مراتب به همراه مدارک و مستندات به مدیریت جهت ارزیابی دستاوردها ارائه می‌گردد.

11-1-3- پس از تصویب گزارش نهائی فرصت مطالعاتی توسط کارگروه، در دستور کار هیات رئیسه دانشگاه قرار می‌گیرد.

12-1-3- در صورت تایید توسط هیات رئیسه دانشگاه، گواهی پایان دوره فرصت مطالعاتی توسط معاونت صادر می‌گردد.

### 3-2- طرح جایگزین دوره فرصت مطالعاتی در جامعه و صنعت
1-2-3- به استناد تبصره 3 ماده 4 شیوه‌نامه، درخصوص اعضای هیئت علمی که از تجربه کافی در صنعت یا جامعه برخوردارند، یا در رشته‌هایی که به تشخیص مدیریت، امکان فرصت مطالعاتی در سازمان فراهم نیست، از طرح جایگزین استفاده می‌شود.

2-2-3- شرایط طرح جایگزین معطوف به فعالیت‌های جاری یا آتی متقاضی و مرتبط با موضوع دستورالعمل خواهد بود.

3-2-3- عضو هیأت علمی تقاضای خود را با پر کردن کاربرگ درخواست فرصت مطالعاتی در جامعه و صنعت به همراه روزمه صنعتی خود به مدیر گروه ارائه می‌نماید.

4-2-3- در خواست متقاضی در گروه با توجه به روزمه صنعتی عضو هیات علمی از لحاظ مرتبط بودن با تخصص و شرایط اجرای طرح جایگزین بررسی می‌گردد.

5-2-3- در صورت تائید، درخواست عضو هیأت علمی توسط رئیس دانشکده، به دبیرخانه جذب دانشگاه ارسال می‌شود.

6-2-3- درخواست تایید شده توسط دبیرخانه جذب دانشگاه، جهت بررسی تخصصی به معاونت ارسال می‌شود.

7-2-3- درخواست فرصت مطالعاتی و یا بررسی شرایط طرح جایگزینی فرصت مطالعاتی، در کارگروه مطرح و تصمیم‌گیری می‌گردد.

8-2-3- پس از تصویب شرایط یا اقدامات جایگزینی فرصت مطالعاتی در کارگروه، موضوع در دستور کار هیات رئیسه دانشگاه قرار می‌گیرد.

9-2-3- پس از تصویب هیات رئیسه دانشگاه، شرایط طرح جایگزین فرصت مطالعاتی توسط متقاضی اجرا و گزارش آن به گروه ارائه می‌گردد.

10-2-3- پس از تایید گزارش طرح جایگزین فرصت مطالعاتی توسط گروه، از طریق معاونت پژوهش و فناوری دانشکده به مدیریت ارسال می‌گردد.

11-2-3- در صورت تایید گزارش طرح جایگزین فرصت مطالعاتی، گواهی پذیرش طرح جایگزینی توسط معاونت صادر می گردد.

### 3-3- هیئت رئیسه دانشگاه، کلیه اختیارات مربوط به تصمیم‌گیری در خصوص فرصت مطالعاتی اعضاء هیات علمی دانشگاه فردوسی مشهد در جامعه و صنعت را به معاون پژوهش و فناوری دانشگاه تفویض می‌کند.

**تبصره 12:** در صورت عدم تائید گزارش، موضوع در جلسه‌ای با حضور رئیس و دبیر کارگروه مورد بررسی و تصمیم‌گیری قرار خواهد گرفت.

## ماده 4- صدور تاییدیه نهایی گذراندن فرصت مطالعاتی در جامعه و صنعت
1-4- پس از اتمام دوره فرصت مطالعاتی، جهت صدور تاییدیه نهایی گذراندن فرصت مطالعاتی در جامعه و صنعت، ضروری است موارد ذیل توسط متقاضی در سامانه ساجد به آدرس https://sajed.msrt.ir بارگذاری گردد:
- نامه اتمام دوره از واحد عملیاتی
- گزارش نهایی تایید شده توسط دانشگاه
- حکم کارگزینی (دوره فرصت مطالعاتی در جامعه و صنعت)

**تبصره:** متقاضیان طرح جایگزین فرصت مطالعاتی می‌بایست گزارش شرایط طرح جایگزینی تایید شده توسط مدیریت را در سامانه فوق بارگذاری نمایند.

2-4- تایید مدارک فوق به همراه بارگذاری گواهی پایان دوره فرصت مطالعاتی توسط مدیریت انجام می‌گردد.

3-4- پس از دریافت پاسخ از وزارت عتف از طریق سامانه ساجد، مراتب طی نامه‌ای به دبیرخانه جذب دانشگاه جهت تبدیل وضعیت، ارسال می‌شود.

## ماده 5- این دستورالعمل اجرایی در 5 ماده و 12 تبصره، در تاریخ 00/00/1404 به تصویت هیات رئیسه دانشگاه رسید و از این تاریخ برای همکارانی که اعزام می‌شوند، قابل اجرا است.