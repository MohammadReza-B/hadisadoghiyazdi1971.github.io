# دستورالعمل اجرایی نحوه هزینه‌کرد بالاسری طرح‌های برون دانشگاهی توسط دانشکده‌ها/واحدهای پژوهشی

## مقدمه
با توجه به اهمیت توسعه همکاری‌های علمی و فناوری با جامعه، و با تاکید بر ضرورت ارتقای نشان (برند) دانشگاه و رعایت رقابت‌پذیری در اجرای طرح‌های تقاضا محور، به استناد ماده 3 آیین‌نامه کمیسیون فناوری دانشگاه مصوب 24/03/1396 شورای پژوهش و فناوری دانشگاه، دستورالعمل اجرایی نحوه محاسبه و هزینه‌کرد بالاسری طرح‌های برون دانشگاهی توسط دانشکده‌ها/واحدهای پژوهشی به شرح ذیل می‌باشد.

## ماده 1- تعاریف
- **طرح برون دانشگاهی:** طرح با ماهیت پژوهشی/ فناوری/ مشاوره‌ای و یا نظارتی که به تقاضای سفارش‌دهنده بیرون از دانشگاه تعریف و از طریق عقد قرارداد با معاونت پژوهش و فناوری (و یا مدیریت ارتباط با صنعت و جامعه)، توسط مجری(ان) و همکار(ان) طرح انجام می‌شود.
- **اعتبار طرح:** مبلغ کل قرارداد اجرای طرح برون دانشگاهی شامل اعتبارات تجهیزات سرمایه‌ای، حق‌التحقیق، تشویقی دانشجویان، هزینه آزمایش و کار میدانی، هزینه‌های پیش‌بینی نشده، بالاسری طرح و سایر هزینه‌های مندرج در قرارداد می‌باشد.
- **بالاسری طرح:** بالاسری طرح (هزینه‌های توسعه زیرساختی طرح) درصدی از اعتبار طرح برون دانشگاهی است که برای تأمین بخشی از هزینه‌های طرح، موضوع ماده 3 این دستورالعمل، پیش‌بینی می‌گردد.
- **مجری:** عضو هیأت علمی دانشگاه فردوسی مشهد می‌باشد که مسئولیت اجرای طرح را به عهده دارد.
- **گروه:** گروه آموزشی/ پژوهشی که مجری طرح عضو آن بوده و در مفاد ابلاغیه طرح به عنوان محل اجرای طرح درج شده است.
- **دانشکده:** دانشکده‌ای که مجری طرح عضو هیأت علمی آن دانشکده می‌باشد.
- **پژوهشکده:** پژوهشکده‌ای که مجری طرح عضو هیأت علمی پیوسته و یا وابسته آن پژوهشکده بوده و محل اجرای طرح می‌باشد.
- **مرکز:** مرکز پژوهشی که مجری طرح عضو هیأت علمی پیوسته و یا وابسته آن مرکز بوده و محل اجرای طرح می‌باشد.

## ماده 2- نحوه محاسبه بالاسری طرح
مبلغ بالاسری طرح‌های برون دانشگاهی 15 درصد اعتبار طرح می‌باشد و مجری می‌بایست مبلغ مذکور را در پیشنهاده طرح پیش‌بینی نماید.

**تبصره 1:** طرح‌های حمایت از پایان‌نامه کارشناسی ارشد و رساله‌های دکتری، طرح‌های پسا دکتری صنعتی/ مسأله محور، و اولین قرارداد پژوهشی دوره فرصت مطالعاتی در صنعت و جامعه (دوره‌های الزامی) در صورت رعایت حقوق مالکیت فکری دانشگاه و به تشخیص مدیر ارتباط با صنعت و جامعه، شامل کسر بالاسری نمی‌گردند.

**تبصره 2:** در موارد بسیار خاص و یا پیش‌بینی نشده، تصمیم‌گیری درخصوص میزان بالاسری طرح بر عهده مدیر ارتباط با صنعت و جامعه دانشگاه می‌باشد.

## ماده 3- نحوه هزینه‌کرد بالاسری طرح
مبلغ بالاسری طرح به سه قسمت مساوی تقسیم می‌شود. یک سوم سهم دانشگاه که به حساب عواید اختصاصی معاونت پژوهش و فناوری دانشگاه واریز و به تشخیص معاون پژوهش و فناوری دانشگاه هزینه می‌گردد. یک سوم سهم دانشکده/ پژوهشکده/ مرکز به تشخیص معاون پژوهش و فناوری دانشکده/ رئیس پژوهشکده/ مرکز، و یک سوم سهم گروه آموزشی/ پژوهشی/ هسته پژوهشی به تشخیص مدیر گروه آموزشی/ پژوهشی/ رئیس هسته پژوهشی برای هزینه‌کرد در راستای توسعه پژوهش و فناوری دانشگاه هزینه می‌گردد.

برخی از مصادیق توسعه پژوهش و فناوری دانشگاه به شرح زیر می‌باشد. سایر مواردی که در زیر نیامده است به تشخیص معاون پژوهش و فناوری دانشکده/ رئیس پژوهشکده/ مرکز و یا مدیر گروه آموزشی/ پژوهشی/ رئیس هسته پژوهشی به عنوان مصداق منظور می‌گردد.

- حمایت از برگزاری دوره‌های پسادکترای صنعتی/ مسأله محور
- پیشنهاده‌نویسی طرح‌های برون دانشگاهی
- هزینه‌های بازاریابی فناوری، انتقال فناوری و تدوین دانش فنی
- توسعه زیرساخت‌های پژوهش و فناوری (آزمایشگاه، کارگاه و فضای استقرار و امکانات زیربنایی)
- خرید، تعمیر و اجاره تجهیزات آزمایشگاهی و کارگاهی
- خرید مواد مصرفی و هزینه‌های آزمایشگاهی و کارگاهی
- به‌روزرسانی سامانه‌ها/ وبگاه‌های مرتبط با پژوهش و فناوری
- شرکت اعضای هیات علمی در کارگروه‌های علمی معتبر ملی
- دعوت از مدیران و متخصصان حرفه‌ای جهت حضور در دانشگاه
- حمایت از برگزاری رویدادهای علمی و فناورانه (از جمله روز بازدید عمومی)
- جوایز هفته پژوهش برای پژوهشگران و فناوران برتر هیات علمی و دانشجویی
- پرداخت حق عضویت گروه‌های آموزشی در انجمن‌های علمی معتبر داخلی
- حمایت از برنامه‌های علمی انجمن‌های علمی دانشجویی مرتبط با توسعه فناوری
- حمایت از برگزاری دوره‌های کارآموزی/ کارورزی/ مهارت افزایی
- سفرهای داخلی مرتبط با اهداف گسترش ارتباط با صنعت و جامعه

**تبصره 3:** از هر مبلغ وصولی دانشگاه، سهم‌های سه گانه پرداخت خواهد شد.

**تبصره 4:** چنانچه طرح دارای چند مجری باشد که از گروه، مرکز، پژوهشکده، دانشکده و یا هسته مختلف باشند، سهم گروه، هسته، مرکز و دانشکده براساس درصد مسئولیت هر مجری می‌باشد.

**تبصره 5:** در صورتی‌که در قرارداد منعقده با کارفرما میزان بالاسری طرح پیش‌بینی شده بیشتر از مبلغ بالاسری مصوب باشد، مبلغ مازاد با نظر مدیر ارتباط با صنعت و جامعه دانشگاه هزینه خواهد شد.

**تبصره 6:** پرداخت حق‌الزحمه به مجری(ان) و همکاران اصلی طرح از محل بالاسری طرح مجاز نیست.

## ماده 4- نظارت بر هزینه‌کرد بالاسری طرح
- مسئولیت نظارت بر حسن اجرای این دستورالعمل بر عهده مدیر ارتباط با صنعت و جامعه دانشگاه می‌باشد.
- تفسیر مفاد این دستورالعمل اجرایی بر عهده مدیر ارتباط با صنعت و جامعه دانشگاه است و در موارد مربوط به فعالیت‌های پژوهش و فناوری با هماهنگی معاون پژوهش و فناوری دانشگاه خواهد بود.
- گزارش سالانه استفاده از بالاسری طرح‌ها توسط معاون پژوهش و فناوری دانشکده/ رئیس پژوهشکده/ مرکز به مدیریت ارتباط با صنعت و جامعه ارسال می‌گردد. این گزارشات در جلسه‌ای با حضور معاون پژوهش و فناوری دانشکده/ رئیس پژوهشکده/ مرکز به صورت حضوری ارائه می‌گردد.

## ماده 5- این دستورالعمل اجرایی در 5 ماده و 7 تبصره در تاریخ 04/11/1401 به تصویب کمیسیون فناوری دانشگاه رسید و از تاریخ تصویب اجرایی است.