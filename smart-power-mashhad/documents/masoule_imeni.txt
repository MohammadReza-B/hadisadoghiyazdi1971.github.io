---

# آئین‌نامه بکارگیری مسئول ایمنی در کارگاه‌ها (واحد HSE)

**گروه مدیریت بحران و HSE**

## مقدمه

این آئین‌نامه به منظور ارتقاء سطح ایمنی در کارگاه‌های مشمول و نظام‌مند نمودن بکارگیری افراد شایسته و واجد صلاحیت در زمینه ایمنی و پیشگیری از حوادث ناشی از کار و برای صیانت از نیروی انسانی و منابع مادی کشور تدوین گردیده است.

## دامنه شمول

این آئین‌نامه به استناد مواد ۸۵، ۸۶ و ۱۷۶ قانون کار جمهوری اسلامی ایران تدوین و برای تمامی کارگاه‌های مشمول این قانون لازم‌الاجرا می‌باشد.

## مواد آئین‌نامه

### ماده ۱
کارفرما مکلف است به منظور اجرای آئین‌نامه ایمنی و حفاظت فنی مصوب شورای عالی حفاظت فنی، با توجه به شرایط و مخاطرات کارگاه و براساس شرح وظایف پیوست شماره (۱) این آئین‌نامه، افرادی را که مطابق این آئین‌نامه تأیید صلاحیت شده‌اند را به عنوان مسئول/مسئولین ایمنی بکارگیری نماید.

**تبصره:** تمامی افرادی که با یکی از عناوین: مسئول حفاظت فنی، افسر ایمنی، ناظر ایمنی، رابط ایمنی، همیار ایمنی، کارشناس ایمنی در کارگاه‌ها فعالیت می‌نمایند، مشمول این آئین‌نامه بوده و لازم است صلاحیت نامبردگان توسط اداره بازرسی کار بررسی و پس از اخذ تأییدیه، در کارگاه عهده‌دار وظایف محوله مندرج در آئین‌نامه گردند.

### ماده ۲
سیاست‌گذاری و تعیین اولویت جذب و نحوه حضور مسئول/مسئولین ایمنی در کارگاه‌های مشمول، براساس وسعت کارگاه، تعداد کارگران شاغل، نوع فعالیت و مخاطرات موجود، به جز مواردی که در آئین‌نامه‌ها و مقررات قانونی مربوطه الزام گردیده، براساس ضوابطی خواهد بود که توسط کارگروهی متشکل از نمایندگان کارگر و کارفرما در شورای عالی حفاظت فنی و اداره کل بازرسی کار تدوین و توسط مدیرکل بازرسی کار ابلاغ خواهد گردید.

### ماده ۳
احراز و صدور تأییدیه صلاحیت برای مسئول ایمنی، مطابق جدول پیوست شماره (۲) این آئین‌نامه، توسط اداره کل تعاون، کار و رفاه اجتماعی استان (اداره بازرسی کار) انجام می‌شود.

**تبصره ۱:** تأییدیه صلاحیت مسئول ایمنی، با بررسی مستندات ارائه شده مرتبط با شرح وظایف، طی دوره‌های آموزشی و بازرسی از محل کارگاه توسط بازرس کار محل انجام خواهد شد.

**تبصره ۲:** تمدید مجدد صلاحیت مسئول ایمنی، با بررسی مستندات ارائه شده مرتبط با شرح وظایف، طی دوره‌های آموزشی و بازرسی از محل کارگاه توسط بازرس کار محل انجام خواهد شد.

**تبصره ۳:** در صورت اعتراض متقاضی به عدم تأیید صلاحیت، نظر مدیرکل استان اعلام و در صورت اعتراض مجدد، موضوع توسط اداره کل بازرسی کار بررسی و اعلام نظر قطعی خواهد گردید.

**تبصره ۴:** بخش‌های غیرحاکمیتی فرایند تأیید صلاحیت، بنابر تشخیص اداره کل بازرسی کار و مطابق مقررات جاری کشور، قابل واگذاری به بخش غیردولتی خواهد بود.

### ماده ۴
مسئول/مسئولین ایمنی موظف به گذراندن دوره‌های آموزش عمومی و بازآموزی تخصصی خواهند بود که توسط مرجع ذی‌صلاح موضوع آیین‌نامه آموزش ایمنی کارگران، کارفرمایان و کارآموزان و با هماهنگی اداره کل بازرسی کار تعیین و توسط مجریان آموزشی ذی‌صلاح برگزار می‌گردد.

**تبصره ۱:** افرادی که گواهینامه قبولی در آزمون‌های ادواری دوره عمومی ایمنی که توسط مرکز تحقیقات و تعلیمات حفاظت فنی و بهداشت کار برگزار می‌گردد را ارائه نمایند، از شرط ارائه گواهینامه دوره عمومی معاف می‌باشند.

**تبصره ۲:** هزینه‌های مربوط به دوره‌های آموزشی و بازآموزی مورد نیاز مسئول/مسئولین ایمنی شاغل در کارگاه، توسط کارفرمای مربوطه پرداخت خواهد گردید.

### ماده ۵
کارفرما مکلف است ظرف مدت یکسال نسبت به تطبیق شرایط مسئول/مسئولین ایمنی کارگاه، که قبل از تصویب این آیین‌نامه مشغول بکار بوده‌اند، با مفاد آیین‌نامه اقدام نماید.

**تبصره:** افرادی که قبل از تصویب این آیین‌نامه، با عنوان مسئول ایمنی در کارگاه مشغول بکار بوده‌اند، با ارائه گواهی سابقه، از شرایط احراز رشته تحصیلی معاف می‌باشند.

### ماده ۶
کارفرما مکلف است ترتیبی اتخاذ نماید تا گزارش عملکرد مسئول ایمنی براساس شرح وظایف پیوست شماره (۱) این آیین‌نامه، در پایان هر فصل بصورت مکتوب و یا از طریق سامانه الکترونیکی که به همین منظور طراحی خواهد شد، به واحد بازرسی اداره تعاون، کار و رفاه اجتماعی محل ارسال نماید.

**تبصره:** سامانه گزارش عملکرد ظرف مدت یک سال از تاریخ تصویب این آیین‌نامه توسط وزارت تعاون، کار و رفاه اجتماعی طراحی و اجراء خواهد گردید.

### ماده ۷
درخصوص افرادی که بدواً در کارگاه شاغل می‌گردند، کارفرما مکلف است پس از اعلام تأیید صلاحیت مسئول ایمنی، با نامبردگان قرارداد کار منعقد و یک نسخه از آن را به اداره تعاون، کار و رفاه اجتماعی محل ارسال و یا در سامانه‌ای که اعلام خواهد شد ثبت نماید.

### ماده ۸
کارفرما مکلف است در صورت قطع رابطه کاری با مسئول ایمنی، مراتب را به اداره تعاون، کار و رفاه اجتماعی محل (بازرسی کار) اعلام و بالفاصله نسبت به جایگزینی فرد واجد شرایط اقدام نماید به طوری که تحت هیچ شرایطی کارگاه بدون مسئول ایمنی نباشد.

### ماده ۹
مسئولیت اجرای شرح وظایف مسئول ایمنی که در این آیین‌نامه ذکر گردیده به عهده کارفرما بوده و بکارگیری شخص یا اشخاص مذکور رافع مسئولیت‌های قانونی کارفرما در قبال وظایف محوله براساس قانون کار و سایر قوانین و مقررات دیگر نخواهد بود.

**تبصره:** این آیین‌نامه مشتمل بر ۹ ماده و ۹ تبصره به استناد مواد ۸۶، ۹۱ و ۱۷۶ قانون کار جمهوری اسلامی ایران در جلسه مورخ ۱۳۹۴/۱/۳۱ شورای عالی حفاظت فنی تدوین و در تاریخ ۱۳۹۴/۲/۱۶ به تصویب وزیر تعاون، کار و رفاه اجتماعی رسید.

---

## پیوست شماره ۱: شرح وظایف مسئول ایمنی

۱.  همکاری و تشریک مساعی با بازرسان کار.
۲.  شناسایی و مستند نمودن آیین‌نامه‌ها و دستورالعمل‌های ایمنی مرتبط با فعالیت کارگاه و پیگیری درخصوص انطباق کارگاه با قوانین و مقررات مذکور.
۳.  شناسایی خطر، ارزیابی ریسک و تهیه برنامه‌های پاسخگویی و کنترل خطرات موجود در کارگاه.
۴.  پیگیری برنامه‌های مربوط به اقدامات اصلاحی و بهبود شرایط ایمنی در کارگاه و نظارت بر اجرای آنها.
۵.  تدوین برنامه عملیاتی به منظور بازرسی مستمر از فرایند انجام کار و شرایط کار کارگران کارگاه درخصوص ایمنی و مستند نمودن نتایج و اعلام به مدیریت و پیگیری تصمیمات مدیریتی.
۶.  ثبت آمار حوادث ناشی از کار و گزارش آن به اداره تعاون، کار و رفاه اجتماعی محل و همچنین تجزیه و تحلیل آنها به منظور جلوگیری از تکرار موارد مشابه.
۷.  همکاری در زمینه نیازسنجی، آموزش و اثربخشی آموزش‌های ایمنی کارگران و همچنین انجام اقداماتی در زمینه فرهنگ‌سازی و اطلاع‌رسانی موضوعات مرتبط با ایمنی.
۸.  نیازسنجی، نظارت بر خرید، آموزش تحویل و استفاده از وسایل حفاظت فردی و همچنین بازدید و معاینه وسایل مذکور به جهت جایگزینی تجهیزات معیوب در کارگاه.
۹.  نظارت بر نظم و ترتیب و آرایش مواد اولیه و محصولات و استقرار ماشین‌آلات و ابزار کار به نحوه صحیح و ایمن و همچنین تشریک مساعی در تطابق صحیح کار و کارگر در محیط کار و همچنین نظارت بر مدیریت تغییر در کارگاه.
۱۰. تهیه و تدوین دستورالعمل‌های ایمنی و حفاظت فنی برای تمامی دستگاه‌ها و ابزارها و نظارت بر رعایت دستورالعمل‌های مذکور.
۱۱. شناسایی اعمال ناایمن به جهت ایراد تذکرات و تشویق و ایجاد انگیزه مناسب برای اعمال و رفتار ایمن در کارگران و پیشنهادات لازم در این خصوص به کارفرما.
۱۲. همکاری در تدوین رویه اجرایی آمادگی و مدیریت بحران و واکنش در شرایط اضطراری و همچنین برگزاری مانورهای آمادگی در شرایط اضطراری.
۱۳. اعلام نظر در امور ایمنی پیمانکاران بکار گرفته شده در کارگاه و ایجاد همکاری لازم و مناسب با پیمانکاران در جهت رعایت قوانین و مقررات ایمنی توسط نامبردگان و ارائه گزارش به کارفرما.
۱۴. شرکت در جلسات آموزشی و بازآموزی، همایش‌ها و جلسات مرتبط با موضوع ایمنی و بهداشت در کارگاه.
۱۵. پیگیری در جهت اخذ گواهینامه‌های ایمنی لازم برای وسایل و تجهیزات مطابق با آیین‌نامه‌های مرتبط نظیر ارت، دیگ بخار و ...
۱۶. تهیه MSDS مواد شیمیایی مطابق با استاندارد و در دسترس قرار دادن آن برای افراد در معرض خطر.
۱۷. اخذ، مستند نمودن و بررسی گزارشات، شکایات و اعتراضات وارده درخصوص مسایل ایمنی و ارجاع موضوع به کمیته و افراد مسئول در کارگاه برای تصمیم‌گیری.
۱۸. انجام سایر وظایف محوله در حوزه ایمنی.

---

## پیوست شماره ۲: شرایط صدور تأییدیه برای فعالیت مسئول ایمنی

### الف: ارائه مدارک زیر
۱.  معرفی‌نامه از کارگاه متقاضی.
۲.  تکمیل فرم ثبت‌نام به همراه: یک قطعه عکس ۴×۳، تصویر برابر اصل گواهی پایان تحصیلات مطابق رشته‌های جدول ذیل.
۳.  گواهی قبولی در دوره‌های آموزشی ذیل:
    *   دوره عمومی ایمنی با گواهی قبولی در آزمون ادواری.
    *   دوره شناسایی خطر و ارزیابی ریسک (RISK assessment).
    *   شرکت در جلسه توجیه شرح وظایف.
    *   دوره تخصصی ایمنی (برای تأیید صلاحیت مجدد).

### ب: تصویر قرارداد کار با کارفرما مطابق جدول ذیل

| تعداد کارگر در قرارداد | وسعت کارگاه (متر مربع) | رشته تحصیلی مورد تأیید | صلاحیت قطعی | ردیف |
| :--- | :--- | :--- | :--- | :--- |
| 1-34 | تا 50 | مهندسی ایمنی | × | ۱ |
| 1-34 | تا 50 | کاردان ایمنی | × | ۲ |
| 35-49 | 50-99 | **مجموع رشته‌های ایمنی، بهداشت و محیط زیست (HSE)** یا <br> مهندسی صنایع | × | ۳ |
| 50-99 | 100-349 | **مجموع رشته‌های ایمنی، بهداشت و محیط زیست (HSE)** یا <br> مهندسی صنایع | × | ۴ |
| 100-349 | 350-500 | **مجموع رشته‌های ایمنی، بهداشت و محیط زیست (HSE)** یا <br> مهندسی صنایع | × | ۵ |
| 350-500 | بیش از 500 | **مجموع رشته‌های ایمنی، بهداشت و محیط زیست (HSE)** یا <br> مهندسی صنایع | × | ۶ |